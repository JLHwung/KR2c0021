# -*- mode: mandoku-view; -*-
#+TITLE: 繹史
#+DATE: 2015-08-24 22:27:33.637773
#+PROPERTY: ID KR2c0021
#+PROPERTY: BASEEDITION WYG    
#+PROPERTY: JUAN 卷三十三
<pb:KR2c0021_WYG_033-1a>¶
欽定四庫全書¶
　繹史卷三十三　　　　靈壁縣知縣馬驌撰¶
　　衛州吁宣姜之亂¶
詩考槃在澗碩人之寛獨寐寤言永矢弗諼考槃在阿¶
碩人之薖獨寐寤歌永矢弗過考槃在陸碩人之軸獨¶
寐寤宿永矢弗告(詩序考槃刺荘公也不能繼/先公之業使賢者退而竆處)¶
史記莊公五年取齊女為夫人好而無子又取陳女為¶
夫人生子蚤死陳女女弟亦幸於荘公而生子完完母¶
<pb:KR2c0021_WYG_033-1b>¶
死荘公令夫人齊女子之立為太子荘公有寵妾生子¶
州吁十八年州吁長好兵荘公使将石碏諌荘公曰庶¶
子好兵使将亂自此起不聼(列女傳齊女為衛荘公夫/人號曰荘姜始往操行衰)¶
(隋心淫佚冶容傳母見其婦道不正諭之云子之家世/世尊榮當為民法則子之質聰逹於事當為人表式儀)¶
(貌荘麗不可不自修整衣錦絅裳餙在輿馬是不貴德/也乃作詩曰碩人其頎衣錦絅衣齊侯之子衛侯之妻)¶
(東宫之妹邢侯之姨譚公維私砥厲女以髙節女遂感/而自修君子善傅母之妨未然也○與毛詩說異見下)¶
詩碩人其頎衣錦褧衣齊侯之子衛侯之妻東宮之妹¶
邢侯之姨譚公維私手如柔荑膚如凝脂領如蝤蠐齒¶
<pb:KR2c0021_WYG_033-2a>¶
如瓠犀螓首蛾眉巧笑倩兮美目盼兮碩人敖敖説于¶
農郊四牡有驕朱幩鑣鑣翟茀以朝大夫夙退無使君¶
勞河水洋洋北流活活施罛濊濊鱣鮪發發葭菼揭揭¶
庶姜孼孼庶士有朅(詩序碩人閔荘姜也荘公惑於嬖/妾使驕上僭荘姜賢而不答終以)¶
(無子國人/閔而憂之)　綠兮衣兮綠衣黄裏心之憂矣曷維其已¶
綠兮衣兮綠衣黄裳心之憂矣曷維其亡綠兮絲兮女¶
所治兮我思古人俾無訧兮絺兮綌兮淒其以風我思¶
古人實獲我心　日居月諸照臨下土乃如之人兮逝¶
<pb:KR2c0021_WYG_033-2b>¶
不古處胡能有定寧不我顧日居月諸下土是冒乃如¶
之人兮逝不相好胡能有定寧不我報日居月諸出自¶
東方乃如之人兮德音無良胡能有定俾也可忘日居¶
月諸東方自出父兮母兮畜我不䘚胡能有定報我不¶
述　終風且暴顧我則笑謔浪笑敖中心是悼終風且¶
霾惠然肯來莫徃莫來悠悠我思終風且曀不日有曀¶
寤言不寐願言則嚏曀曀其隂虺虺其靁寤言不寐願¶
言則懷(詩序綠衣衛荘姜傷已也妾上僭夫人失位而/作是詩也  日月衛荘姜傷已也遭州吁之難)¶
<pb:KR2c0021_WYG_033-3a>¶
(傷已不見答於先君以至困竆之詩也也終風衛荘姜/傷已也遭州吁之暴見侮慢而不能正  ○朱子曰日)¶
(月終風二詩皆荘公在時所作日月言寜不我顧猶有/望之之意終風詩有夫婦之情無母子之意二詩當在)¶
(燕燕之前/序說誤也)¶
左傳(隱公/三年)衛荘公娶于齊東宮得臣之妹曰荘姜美而¶
無子衛人所為賦碩人也又娶于陳曰厲媯生孝伯早¶
死其娣戴媯生桓公荘姜以為己子公子州吁嬖人之¶
子也有寵而好兵公弗禁荘姜惡之石碏諌曰臣聞愛¶
子敎之以義方弗納於邪驕奢淫泆所自邪也四者之¶
<pb:KR2c0021_WYG_033-3b>¶
來寵禄過也将立州吁乃定之矣若猶未也階之為禍¶
夫寵而不驕驕而能降降而不憾憾而能眕者鮮矣且夫¶
賤妨貴少陵長遠閒親新閒舊小加大淫破義所謂六¶
逆也君義臣行父慈子孝兄愛弟敬所謂六順也去順¶
效逆所以速禍也君人者将禍是務去而速之無乃不¶
可乎弗聼其子厚與州吁游禁之不可桓公立乃老(衛/)¶
(桓公之立在春秋以前周平王三十七年至是十五年/矣  史記桓公二年弟州吁驕奢桓公絀之州吁出奔)¶
(求三年鄭伯弟段攻其兄不勝亡而州吁/  與之友○按左傳無出奔及友段事)　四年春衛¶
<pb:KR2c0021_WYG_033-4a>¶
州吁弑桓公而立(公羊傳曷為以國氏當國也也穀梁/傳大夫弑其君以國氏者嫌  弑而)¶
(代之也立史記十六年州吁收聚衛亡人以襲殺桓公/州吁自  為衛君  韓非子衛州吁重於衛擬於君羣)¶
(臣百姓盡畏其勢重州/吁果殺其君而奪之政)¶
詩燕燕于飛差池其羽之子于歸遠送于野瞻望弗及¶
泣涕如雨燕燕于飛頡之頏之之子于歸逺于将之瞻¶
望弗及佇立以泣燕燕于飛下上其音之子于歸逺送¶
于南瞻望弗及實勞我心仲氏任只其心塞淵終温且¶
惠淑慎其身先君之思以朂寡人(詩序燕燕衛荘姜送/歸妾也  詩傳戴媯)¶
<pb:KR2c0021_WYG_033-4b>¶
(歸于陳荘姜贈之于野賦燕燕○朱子云逺送于南可/為送戴媯之驗以陳在衛南也但史記稱完母死復與)¶
(此不/同)¶
左傳宋殤公之即位也公子馮出奔鄭鄭人欲納之及¶
衛州吁立将修先君之怨於鄭而求寵於諸侯以和其¶
民使告於宋曰君若伐鄭以除君害君為主敝邑以賦¶
與陳蔡從則衛國之願也宋人許之於是陳蔡方睦於¶
衛故宋公陳侯蔡人衛人伐鄭圍其東門五日而還公¶
問於衆仲曰衛州吁其成乎對曰臣聞以德和民不聞¶
<pb:KR2c0021_WYG_033-5a>¶
以亂以亂猶治絲而棼之也夫州吁阻兵而安忍阻兵¶
無衆安忍無親衆叛親離難以濟矣夫兵猶火也弗戢¶
将自焚也夫州吁弑其君而虐用其民於是乎不務令¶
德而欲以亂成必不免矣(史記為鄭伯弟段欲伐鄭請/宋陳蔡與俱三國皆許州吁)¶
(○左傳四國伐鄭之役以宋公子/馮在焉非為叔段也史記蓋舛誤)¶
詩擊鼔其鏜踊躍用兵土國城漕我獨南行從孫子仲¶
平陳與宋不我以歸憂心有忡爰居爰處爰喪其馬于以¶
求之于林之下死生契闊與子成説執子之手與子偕¶
<pb:KR2c0021_WYG_033-5b>¶
老于嗟闊兮不我活兮于嗟洵兮不我信兮(詩序擊鼔/怨州吁也)¶
(衛州吁用兵暴亂使公孫文仲将而/平陳與宋國人怨其勇而無禮也)¶
左傳秋諸侯復伐鄭宋公使來乞師公辭之羽父請以¶
師會之公弗許固請而行故書曰翬帥師疾之也諸侯¶
之師敗鄭徒兵取其禾而還　州吁未能和其民厚問¶
定君於石子石子曰王覲為可曰何以得覲曰陳桓公¶
方有寵於王陳衛方睦若朝陳使請必可得也厚從州¶
吁如陳石碏使告於陳曰衛國褊小老夫耄矣無能為¶
<pb:KR2c0021_WYG_033-6a>¶
也此二人者實弑寡君敢即圖之陳人執之而請涖于¶
衛九月衛人使右宰醜涖殺州吁于濮石碏使其宰獳¶
羊肩涖殺石厚于陳君子曰石碏純臣也惡州吁而厚¶
與焉大義滅親其是之謂乎衛人逆公子晉于邢冬十¶
二月宣公即位書曰衛人立晉衆也(公羊傳其稱人何/討賊之辭也晉者)¶
(何公子晉也立者何立者不宜立也其稱人何衆立之/之辭也然則孰立之石碏立之石碏立之則其稱人何)¶
(衆之所欲立也衆雖欲立之其立之非也謹穀梁傳稱/人以殺殺有罪也祝吁之挈失嫌也其月  之也于濮)¶
(者譏失賊也衛人者衆辭也立者不宜立者也晉之名/惡也其稱人以立之何也得衆也得衆則是賢也賢則)¶
<pb:KR2c0021_WYG_033-6b>¶
(其曰不宜立何也春秋之義諸侯與正而不與賢也桓/史記州吁新立好兵弑桓公衛人皆不愛石碏乃因)¶
(公母家於陳詳為善州吁至鄭郊石碏與陳侯共謀使/右宰醜進食因殺州吁于濮而迎桓公弟晉於邢而立)¶
(之是為宣公○/史與左氏㣲異)　(五/年)夏葬衛桓公衛亂是以緩(穀梁傳/月葬故)¶
(也/)　四月鄭人侵衛牧以報東門之役衛人以燕師伐¶
鄭鄭祭足原繁洩駕以三軍軍其前使曼伯與子元潛¶
軍軍其後燕人畏鄭三軍而不虞制人六月鄭二公子¶
以制人敗燕師于北制君子曰不備不虞不可以師¶
衛之亂也郕人侵衛故衛師入郕(公羊傳曷為或言率/師或不言率師将尊)¶
<pb:KR2c0021_WYG_033-7a>¶
(師衆稱某率師将尊師少稱将将卑師衆稱師将卑師/少稱人君将不言率師書其重者也  穀梁傳入者内)¶
(弗受也郕國也/将卑師衆曰師)　(桓公/三年)夏齊侯衛侯胥命于蒲不盟也¶
(公羊傳胥命者何相命也何言乎相命近正也此其為/近正奈何古者不盟結言而退  穀梁傳胥之為言猶)¶
(相也相命而信諭謹言而退以是為近正也是必一人/先其以相言之何也不以齊侯命衛侯也已上州吁之)¶
(亂/)¶
詩凱風自南吹彼棘心棘心夭夭母氏劬勞凱風自南¶
吹彼棘薪母氏聖善我無令人爰有寒泉在浚之下有¶
子七人母氏勞苦睍睆黄鳥載好其音有子七人莫慰¶
<pb:KR2c0021_WYG_033-7b>¶
母心(詩序凱風美孝子也衛之淫風流行雖有七子之/母猶不能安其室故美七子能盡其孝道以慰其)¶
(母心而成其志爾○朱子曰此七子自責之辭非羙七/子也按鄭譜以此詩在擊鼔雄雉之閒故屬之州吁然)¶
(序稱淫風流行似當屬/宣公也姑闕之以俟考)　雄雉于飛泄泄其羽我之懷¶
矣自詒伊阻雄雉于飛下上其音展矣君子實勞我心¶
瞻彼日月悠悠我思道之云逺曷云能來百爾君子不¶
知德行不忮不求何用不臧(詩序雄雉刺衛宣公也淫/亂不恤國事軍旅數起大)¶
(夫久役男女怨曠國/人患之而作是詩)　匏有苦葉濟有深渉深則厲淺¶
則揭有瀰濟盈有鷕雉鳴濟盈不濡軌雉鳴求其牡雝¶
<pb:KR2c0021_WYG_033-8a>¶
雝鳴鴈旭日始旦士如歸妻迨冰未泮招招舟子人渉¶
卬否人渉卬否卬須我友　習習谷風以隂以雨黽勉¶
同心不宜有怒采葑采菲無以下體德音莫違及爾同¶
死行道遲遲中心有違不逺伊邇薄送我畿誰謂荼苦¶
其甘如薺宴爾新昏如兄如弟涇以渭濁湜湜其沚宴¶
爾新昏不我屑以母逝我梁毋發我笱我躬不閲遑恤¶
我後就其深矣方之舟之就其淺矣泳之游之何有何¶
亡黽勉求之凡民有喪匍匐救之不我能慉反以我為¶
<pb:KR2c0021_WYG_033-8b>¶
讎既阻我徳賈用不售昔育恐育鞠及爾顛覆既生既¶
育比予于毒我有旨蓄亦以御冬宴爾新昏以我御竆¶
有洸有潰既詒我肄不念昔者伊余來塈　氓之蚩蚩¶
抱布貿絲匪來貿絲來即我謀送子渉淇至于頓丘匪¶
我愆期子無良媒将子無怒秋以為期乘彼垝垣以望¶
復關不見復關泣涕漣漣既見復關載笑載言爾卜爾¶
筮體無咎言以爾車來以我賄遷桑之未落其葉沃若¶
于嗟鳩兮無食桑葚于嗟女兮無與士眈士之耽兮猶¶
<pb:KR2c0021_WYG_033-9a>¶
可説也女之耽兮不可説也桑之落矣其黄而隕自我¶
徂爾三嵗食貧淇水湯湯漸車帷裳女也不爽士貳其¶
行士也㒺極二三其德三嵗為婦靡室勞矣夙興夜寐¶
靡有朝矣言既遂矣至于暴矣兄弟不知咥其笑矣靜¶
言思之躬自悼矣及爾偕老老使我怨淇則有岸隰則¶
有泮總角之宴言笑晏晏信誓旦旦不思其反反是不¶
思亦已焉哉(詩序匏有苦葉刺衛宣公也公與夫人竝/為淫亂  谷風刺夫婦失道也衛人化其)¶
(上淫於新昏而棄其舊室夫婦離絶國俗傷敗焉遂氓/刺時也宣公之時禮義消亡淫風大行男女無别  相)¶
<pb:KR2c0021_WYG_033-9b>¶
(奔誘華落色衰復相棄背或乃困而自悔喪其妃耦故/序其事以風焉美反正刺淫泆也○傳稱宣公上烝夷)¶
(姜下納伋妻是其淫亂無禮義故下皆化之谷風氓諸/詩所由作也但序所謂夫人者不知何指若夷姜則公)¶
(之庶母似不得為夫人若宣/姜則諸詩不宜在新臺以前)　式微式微胡不歸微君之¶
故胡為乎中露式微式微胡不歸微君之躬胡為乎泥¶
中　旄丘之葛兮何誕之節兮叔兮伯兮何多日也何¶
其處也必有與也何其久也必有以也狐裘䝉戎匪車¶
不東叔兮伯兮靡所與同瑣兮尾兮流離之子叔兮伯¶
兮褎如充耳(詩序式微黎侯寓于衛其臣勸以歸也于/旄邱責衛伯也狄人迫逐黎侯黎侯寓)¶
<pb:KR2c0021_WYG_033-10a>¶
(衛衛不能修方伯連率之職黎之臣子以責於衛也與/左傳魯宣公十六年晉滅赤狄數之以其奪黎氏地)¶
(此脗合但彼在衛穆公時去宣公逺矣或黎氏世受狄/害不得强合為一事也  列女傳黎荘夫人衛侯之女)¶
(也既往而不同欲未嘗得見其傳母閔夫人賢謂夫人/曰胡不去乎乃作詩曰式微式微胡不歸夫人曰婦人)¶
(之道一而已矣彼雖不吾以吾何可以離於婦道乎乃/作詩曰微君之故胡為乎中路終執貞一以俟君命君)¶
(子故序之以編/詩○此説大異)　簡兮簡兮方將萬舞日之方中在前上¶
處碩人俁俁公庭萬舞有力如虎執轡如組左手執籥¶
右手秉翟赫如渥赭公言錫爵山有榛隰有苓云誰之¶
思西方美人彼美人兮西方之人兮　出自北門憂心¶
<pb:KR2c0021_WYG_033-10b>¶
殷殷終窶且貧莫知我艱已焉哉天實為之謂之何哉¶
王事適我政事一埤益我我入自外室人交徧讁我已¶
焉哉天實為之謂之何哉王事敦我政事一埤遺我我¶
入自外室人交徧摧我已焉哉天實為之謂之何哉(詩/序)¶
(簡兮刺不用賢也衛之賢者仕於伶官皆可以承事王/者也  北門刺仕不得志也言衛之忠臣不得其志爾)¶
北風其凉雨雪其雱惠而好我攜手同行其虚其邪既¶
亟只且北風其喈雨雪其霏惠而好我攜手同歸其虚¶
其邪既亟只且莫赤匪狐莫黒匪烏惠而好我攜手同¶
<pb:KR2c0021_WYG_033-11a>¶
車其虚其邪既亟只且(詩序北風刺虐也衛國竝為威/虐百姓不親莫不相攜持而去)¶
(焉/)　毖彼泉水亦流于淇有懷于衛靡日不思孌彼諸姫¶
聊與之謀出宿于泲飲餞于禰女子有行逺父母兄弟¶
問我諸姑遂及伯姊出宿于干飲餞于言載脂載牽還¶
車言邁遄臻于衛不瑕有害我思肥泉兹之永歎思須¶
與漕我心悠悠駕言出遊以寫我憂　籊籊竹竿以釣¶
于淇豈不爾思逺莫致之泉源在左淇水在右女子有¶
行逺父母兄弟淇水在右泉源在左巧笑之瑳佩玉之¶
<pb:KR2c0021_WYG_033-11b>¶
儺淇水滺滺檜楫松舟駕言出遊以寫我憂(詩序泉水/衛女思歸)¶
(也嫁於諸侯父母終思歸寧而不得故作是詩以自見/也  竹竿衛女思歸也適異國而不見答思而能以禮)¶
(者/也)　靜女其姝俟我於城隅愛而不見搔首踟躕靜女¶
其孌貽我彤管彤管有煒說懌女美自牧歸荑洵美且¶
異匪女之為美美人之貽(詩序靜女刺時也衛君無道/夫人無徳○朱子曰此淫奔)¶
(期㑹之詩也序/全然不似詩意)　有狐綏綏在彼淇梁心之憂矣之子¶
無裳有狐綏綏在彼淇厲心之憂矣之子無帶有狐綏¶
綏在彼淇側心之憂矣之子無服(詩序有狐刺時也衛/之男女失時喪其妃)¶
<pb:KR2c0021_WYG_033-12a>¶
(耦焉古者國有凶荒則殺禮而多昏會男女之/無夫家者所以育人民也○鄭譜此詩屬宣公)¶
史記初宣公愛夫人夷姜夷姜生子伋以為太子而令¶
右公子傅之右公子為太子取齊女未入室而宣公見¶
所欲為太子婦者好説而自取之更為太子取他女宣¶
公得齊女生子壽子朔令左公子傅之太子伋母死宣¶
公正夫人與朔共讒惡太子伋宣公自以其奪太子妻¶
也心惡太子欲廢之及聞其惡大怒乃使太子伋於齊¶
而令盜遮界上殺之與太子白旄而告界盜見持白旄¶
<pb:KR2c0021_WYG_033-12b>¶
者殺之且行子朔之兄壽太子異母弟也知朔之惡太¶
子而君欲殺之乃謂太子曰界盜見太子白旄即殺太¶
子太子可毋行太子曰逆父命求生不可遂行壽見太¶
子不止乃盜其白旄而先馳至界界盜見其驗即殺之¶
壽已死而太子伋又至謂盜曰所當殺乃我也盜并殺¶
太子伋以報宣公宣公乃以子朔為太子¶
詩新臺有泚河水瀰瀰燕婉之求籧篨不鮮新臺有洒¶
河水浼浼燕婉之求籧篨不殄魚網之設鴻則離之燕¶
<pb:KR2c0021_WYG_033-13a>¶
婉之求得此戚施　二子乘舟汎汎其景願言思子中¶
心養養二子乘舟汎汎其逝願言思子不瑕有害(詩序/新臺)¶
(刺衛宣公也納伋之妻作新臺于河上而要之國人惡/之而作是詩也  二子乘舟思伋壽也衛宣公之二子)¶
(爭相為死國人傷而思之作是詩也朔詩序衛宣公之/子伋也壽也朔也伋前母子也壽與  後母子也壽之)¶
(母與朔謀欲殺太子伋而立壽也使人與伋乘舟於河/中将沈而殺之壽知不能止也因與之同舟舟人不得)¶
(殺伋方乘舟時伋傅母恐其死也閔而作詩二子乘舟/之詩是也於是壽閔其兄之且見害作憂思之詩黍離)¶
(之詩是也又使伋之齊将使盜見載旌要而殺之壽止/伋伋曰棄父之命非子道也不可壽又與之偕行壽之)¶
(母知不能止也因戒之曰壽無為前也壽又為前竊伋/旌以先行幾及齊矣盜見而殺之伋至見壽之死痛其)¶
<pb:KR2c0021_WYG_033-13b>¶
(代已死涕泣悲哀遂載其屍還至境而自殺兄弟俱死/故君子義此二人而傷宣公之聼讒也○詩事不同以)¶
(黍離為壽/所作尤異)¶
史記十九年宣公䘚太子朔立是為惠公(穀梁傳十二/年衛侯晉䘚)¶
(再稱日決/日義也)¶
左傳(十六/年)初衛宣公烝于夷姜生急子屬諸右公子為¶
之娶于齊而美公取之生壽及朔屬壽于左公子夷姜¶
縊宣姜與公子朔構急子公使諸齊使盜待諸莘将殺¶
之壽子告之使行不可曰棄父之命惡用子矣有無父¶
<pb:KR2c0021_WYG_033-14a>¶
之國則可也及行飲以酒壽子載其旌以先盜殺之急¶
子至曰我之求也此何罪請殺我乎又殺之二公子故¶
怨惠公十一月左公子洩右公子職立公子黔牟惠公¶
奔齊(史記左右公子不平朔之立也惠公四年左右公/子怨惠公之讒殺前太子伋而代立乃作亂攻惠)¶
(公立太子伋之弟黔/牟為君惠公奔齊)¶
公羊傳衛侯朔何以名絶曷為絶之得罪于天子也其¶
得罪于天子奈何見使守衛朔而不能使衛小衆越在¶
岱隂齊屬負兹舍不即罪爾(榖梁傳朔之名惡也/天子召而不往也)¶
<pb:KR2c0021_WYG_033-14b>¶
左傳(荘公/五年)冬伐衛納惠公也(公羊傳此伐衛何納朔也/曷為不言納衛侯朔辟王)¶
(也所穀梁傳是齊侯宋公也其曰人何也人諸/侯  以人公也其人公何也逆天王之命也)　六年¶
春王人救衛(公羊傳王人者何微者也子突者何貴也/貴則其稱人何繋諸人也曷為繫諸人王)¶
(人耳穀梁傳王人卑者也稱名貴之/也善救衛也救者善則伐者不正矣)夏衛侯入放公子¶
黔牟于周放甯跪于秦殺左公子洩右公子職乃即位¶
君子以二公子之立黔牟為不度矣夫能固位者必度¶
其本末而後立衷焉不知其本不謀知本之不枝弗强¶
詩云本枝百世(公羊傳衛侯朔何以名絶曷為絶之犯/命也其言入何簒辭也曷為或言致會)¶
<pb:KR2c0021_WYG_033-15a>¶
(或言致伐得意致㑹不得意致伐衛侯朔入于衛何以/致伐不敢勝天子也  榖梁傳其不言伐衛納朔何也)¶
(不逆天王之命也入者内弗受也何用弗受也為以王/命絶之也朔之名惡也朔入逆則出順矣朔出入名以)¶
(王命絶之也惡事不致此其致何也/不致則無用見公之惡事之成也)¶
史記衛君黔牟立八年齊襄公率諸侯奉王命共伐衛¶
納衛惠公誅左右公子衛君黔牟奔于周惠公復立惠¶
公立三年出亡亡八年復入與前通年凡十三年矣(○/春)¶
(秋諸侯逆王命此云奉王命誤也又按左氏朔立四年/出亡亡八年復入通年十二年此云十三年既與左氏)¶
(不同復與上數不合/年表十年復入也)¶
<pb:KR2c0021_WYG_033-15b>¶
左傳冬齊人來歸衛寳文姜請之也(公羊傳此衛寳也/則齊人曷為來歸)¶
(之衛人歸之也衛人歸之則其稱齊人何讓乎我也其/讓乎我奈何齊侯曰此非寡人之力魯侯之力也  榖)¶
(梁傳以齊首之分惡於齊也使之如下齊/而來我然惡戰則殺矣已上宣姜之亂)¶
　衛自周室東遷由荘公以迄惠懿盖數世未寧也豈¶
　康叔之烈至此中衰與荘公外退賢者内惑嬖庶綠¶
　衣賦於上而夫人憂碩人作於下而國人怨幸而獲¶
　歿亂之來也其何日之有桓公嗣立十三年而入春¶
　秋越四年經大書曰衛州吁弑其君完衛無君矣而¶
<pb:KR2c0021_WYG_033-16a>¶
　稱人以伐鄭經再書焉嗟行役而賦擊鼓者州吁為¶
　之也於是乎平陳與宋四國偕作簒逆之子輒能連¶
　師動衆諸侯麋集而景從焉豈其大惡未昭抑将以¶
　終稔其罪邪考當日東門之師僅五日耳未至曠時¶
　持久而怨誹交作其故何哉良由弑立之主衆莫為¶
　用況乎竊國八月而師旅再警假使在位日久當不¶
　止宋殤之十年十一戰也怨讟之聲内外竝起燕燕¶
　興悲終風且怨民曰曷喪母歎無歸幸有純臣而先¶
<pb:KR2c0021_WYG_033-16b>¶
　君之讎可復斯民之賊可除讀春秋至此曰猶有天¶
　道焉孰謂州吁方誅而宣公復繼之以淫亂烝夷姜¶
　而納急婦淫風化於國中迄今讀衛詩至匏葉新臺¶
　諸篇不堪聞矣獨是於鳥獸亂行之時而急壽能以¶
　死相讓二子乘舟古今同閔乃知貞義之性雖時竆¶
　而不易方類何足槩焉宣公既沒黔牟者急子之母¶
　弟也以次當嗣為君矣二公子不以此時拒朔使其¶
　竊位四載然後逐之是何也公羊氏曰朔得罪於天¶
<pb:KR2c0021_WYG_033-17a>¶
　子也然則惠之初立籧篨雖殞牝雞方鳴二公子雖¶
　欲圖之尚無其閒今也開釁王室正罪有辭抗義援¶
　立因隙為功逆朔之罪天下其共聞矣奈何五國之¶
　師受寳助亂王人不競竟使佩觿之童子賊守正之¶
　親臣二子不幸無功非其立君之不度也殆天未厭¶
　亂抑将有以大滅衛乎¶
　¶
　¶
<pb:KR2c0021_WYG_033-17b>¶
　¶
　¶
　¶
　¶
　¶
　¶
　¶
　繹史卷三十三¶
